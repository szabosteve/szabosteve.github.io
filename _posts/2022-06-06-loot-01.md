---
layout: post
title: Loot #1. – Weis & Hickman: The Annotated Chronicles
comments: true
---

# Loot #1. – Weis & Hickman: The Annotated Chronicles

(A _Loot_ egy olyan sorozat, ahol a gyűjteményem új darabjait mutatom be 
hozzájuk fűzött kommentárok kíséretében.)

Nemrég [jelentette be](https://www.youtube.com/watch?v=FMHspJ92-hg) a _Wizards_ 
_of the Coast_, hogy – a _Spelljamer_ campaign setting mellett – a _Dragonlance_ 
új kiadását is közreadja, várhatóan év végén. Ez egy kaland lesz
(_Shadow of the Dragon Queen_), melyet egy táblás játék is kísérni fog, utóbbi a 
_Warriors of Krynn_ címet kapta.

Az utolsó hivatalos Dragonlance RPG kiegészítő a D&D 3. kiadásához jelent meg, 
így ideje volt már, hogy a WotC ismét elővegye a settinget – sokak kedvencét. A 
lépés sejthető volt, hiszen már jó ideje tudjuk, hogy a Dragonlance Chronicles 
kötetek szerzői – Margaret Weis és Tracy Hickman – új regényen dolgoznak a WotC 
megbízásából (az idő közben kibontakozó, majd megoldódó 
[jogi problémák](https://www.enworld.org/threads/dragonlances-margaret-weis-tracy-hickman-are-suing-wotc-for-breach-of-contract.675697/) 
is érdekes fejezetét alkotják a történetnek), mely a 
[_Dragons of Deceit_](https://www.amazon.com/dp/1984819321) címet kapja és idén 
nyáron jelenik meg.

Soha nem játszottam ezzel a szettinggel, mégis nagyon megörültem a hírnek, hogy 
az ötödik kiadás támogatja majd. A világhoz tartozó irodalmat sem ismerem, nem 
olvastam egyik könyvsorozatot sem. Ennek ellenére a különböző leírásokból, 
kritikákból, régi kiegészítőkből, sőt, nem hivatalos fordításokból is elég sokat 
tudtam meg a korai szerepjátékos éveim alatt a _Dragonlanceről_ ahhoz, hogy 
fontos és érdekes szettingnek tartsam.

Be kell valljam, többször is próbálkoztam a három klasszikusként számontartott 
regény (Az őszi alkony sárkányai, A téli éj sárkányai, A tavaszi hajnal 
sárkányai) elolvasásával, de soha nem jutottam tovább az első kötet felénél. 
Legfőképpen a prózanyelv szegényessége miatt vesztettem el az érdeklődésemet. 
Egyébként a történet egyáltalán nem szokványosan indul, hiszen a hőseink a kötet 
első felében csupán menekülnek az ellenség elől. A szerzőpárosnak ez volt az 
első regénye, ráadásul néhány hét alatt írták, munkaidő után. Ez az olvasót 
egyáltalán nem kell, hogy érdekelje, amikor a regényt megítéli, de történeti 
szempontból mégis érdekes adalék. (A 
[Dragonlance Nexus](https://dragonlancenexus.com/) podcastjának 
[ebben az epizódjában](https://open.spotify.com/episode/5DfKL8rIaejVQS5qLQIp7q?si=4c05751f3584455b) 
Weis és Hickman beszél a Dragonlance születéséről, érdemes meghallgatni.) A 
trilógia a szerzők jegyzeteivel ellátott kiadása viszont olyasmi, amit mindig is 
szerettem volna a gyűjteményemben tudni (ki tudja, hátha egyszer végigolvasom 
a sorozatot).

<img src="/assets/DLAC 01.jpeg" alt="drawing" width=50% height=50% />

A kötet masszív darab, a maga 1312 oldalával. Használtan jutottam hozzá, ez a 
borító állapotán sajnos látszik is. Ennek ellenére nagy örömmel böngésztem át. A 
térképeken kívül fekete-fehér grafikákat, és néhány teljes oldalas színes képet 
is tartalmaz.

<img src="/assets/DLAC 02.jpeg" alt="drawing" width=50% height=50% />

<img src="/assets/DLAC 03.jpeg" alt="drawing" width=50% height=50% />

<details>
 <summary>Bibliográfiai adatok</summary>

Margaret Weis, Tracy Hickman: _The Annotated Chronicles_, Wizards of the Coast, 
Renton (WA), 2002.

ISBN: 0786918705

1312 oldal.

</details>