---
layout: post
title: A HÁZ 2022 – Éves RPG összeülés 
comments: true
---

# A HÁZ 2022 – Éves RPG összeülés

Kilenc évvel ezelőtt kezdődött egy szerepjátékos hagyományunk néhány kedves 
barátommal és játékostársammal, melynek során nyaranta három napra összeülünk és 
egyrészt megbeszéljük a (szerepjátékos) világ dolgait, másrészt rengeteget 
játsszunk. A rendezvényünknek a HÁZ nevet adtuk, mert kezdetben egy házat 
béreltünk ki egy üdülőtelepen. A kilenc év során néhány alkalom sajnos kimaradt, 
ám tavaly és idén ismét sikerült megszerveznünk az eseményt. Ráadásul – tanulva 
a korábbiak hibáiból – már nem szerveztük túl a dolgot és csupán egyetlen 
játékot terveztünk be. Tavaly ez egy Symbaroum modul volt (az alapkönyvben 
publikált), melyet nem tudtunk a HÁZ alatt befejezni, de később pontot tettünk a 
végére online.

![A HÁZ 2022](/assets/HAZ22-01.jpeg)

A módszerünk egyébként az, hogy mindenki bedobja a közösbe, hogy mit tudna 
mesélni, aztán egyszerű többséggel megszavazzuk, hogy melyik játékot játsszuk 
le. Idén így jutott a választás a Laczkó Pisti által ajánlott Heimurinn 
kalandra. A dolog azért is volt kimondottan izgalmas, mert a játékosok között a 
Heimurinn készítője, Seress Gabesz is helyet foglalt (A Bejáratnak Háttal 
podcast vendégeként 
[itt hallgathatjátok meg őt](https://open.spotify.com/show/2R20s491Qp11pIBlC291UC?si=39aa413c6b204409), 
ahogyan a Heimurinnról és RPG-s tapasztalatairól beszél.)

A pénteki megérkezés, lepakolás, közös vacsora, sörözés és beszélgetés után 
végül szombaton délelőtt kezdtünk neki a tényleges játéknak. A szetting 
ismertetésével kezdtük az ülést, amihez három térképet is készített a DM, melyek 
egyre jobban beleközelítettek a tájba. Ezzel engem elég könnyű megvenni, mert 
nagyra értékelem a kifejezetten az adott modulhoz készített térképeket. Az 
általuk ábrázolt területek népei és kultúrája szintén érdekesre sikerült. Bízom 
abban, hogy előbb-utóbb ez a modul és a hozzá tartozó világleírást tartalmazó 
részek is felkerülhetnek majd a [Heimurinn](https://heimurinn.hu/) honlapjára. 
Emiatt aztán nem is megyek bele a történet részleteibe, csupán annyit árulok el, 
hogy a Pisti által kidolgozott terület a hegyi klánok területei voltak és innen 
származtak a játékos karakterek is (nem mellékesen négy játékos volt, ami 
ideális szám asztal mellett: a már említett Gabesz, a testvére Zoli, a szintén 
régi motoros és rengeteg rendszerben megfordult Doma Zoli, meg én).

![A HÁZ 2022 - asztalkép](/assets/HAZ22-02.jpeg)

Pisti is az a fajta mesélő, aki nem csak hangulatban megfelelő aláfestőzenét 
használ a játék alatt, de arra is figyel, hogy azt a jelenetekhez igazítsa. Ez 
az apróságnak tűnő részlet rengeteget tud hozzáadni a játékélményhez. A helyszín 
és NPC leírások kellően rövidek, de hangulatosak voltak. Mindig volt egy-egy 
részlet, amely megragadt a játékosokban. (Engem RPG során fárasztanak a hosszas 
karakter- és helyszínleírások, teljesen műfajidegen megoldásnak tartom ezeket.) 
Az már végképp a hab volt a tortán, hogy a belső terekre is előre készített 
térképeket kaptunk, de még ezt is felül tudta múlni a DM egy hexcrawl 
házi-minijátékkal, amely kifejezetten az egyik jelenethez készült. Ez minden 
játékosnak tetszett és kimondottan hozzáadott a játékélményhez.

Az első napon megközelítőleg tíz és fél óra volt a tiszta játékidő. A második 
napon ezt is sikerült felülmúlni tizenkét és fél órával. Mióta inkább online 
játszom, hozzászoktam a három-négy órás játékülésekhez és nagyjából ennyi idő 
elteltével éreztem is a hosszabb alkalmak szokatlanságát és kényelmetlenségét. 
Ugyanakkor nagyon élveztem, hogy ismét együtt a társaság és hogy egy teljes 
történetet le tudtunk játszani, be tudtunk fejezni egy alkalom alatt. Várom a 
következő HÁZat!