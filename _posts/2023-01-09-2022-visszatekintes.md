---
layout: post
title: Ilyen volt 2022 RPG szempontból
comments: true
---

# Ilyen volt 2022 RPG szempontból

2022 sok szempontból nem volt a világtörténelem legjobban sikerült éve. Nem is 
vígasznak szánom, de RPG szempontból ez az év nekem jobban alakult, mint vártam. 
Sikerült többet játszanom, mint ahogyan arra számítottam, több új emberrel is 
sikerült asztalhoz ülnöm, és pár új rendszert is kipróbáltam élesben. Valóban 
csak párat – kettőt összesen –, ezt a számot remélem idén lesz alkalmam ennél 
fentebb tornászni, mert van pár cím a listámon, amiket régóta szeretnék 
kipróbálni.

![Symbaroum – Treasure Hunts in Davokar](/assets/sym-treasure-hunts.jpeg)


## Kampányok

Folytattuk a 2021-ben megkezdett _Legacy of the Crystal Shard_ kampányt, amit 
Máté mesél és valószínűleg az eredeti modul alapján nehéz volna ráismerni a mi 
kampányunkra, annyira sok vendégtartalmat sikerült hozzátennie. A játékban egy 
törpe druidát viszek, és hogy őszinte legyek nem ez volt minden idők 
legnagyszerűbben eltalált karakterötlete. Nem mondom, vannak vele jó 
pillanataim, de alapvetően nem olyan karakter, amivel otthonosan mozognék a 
játékvilágban. Ezt persze már a karakteralkotásnál sejtettem, valahol éppen 
emiatt döntöttem mellette. Ki szerettem volna próbálni olyasmit, ami nem volna 
ott az első három ötletem között. Így más mechanikákat tapasztalok és a 
szerepjáték szerep része is más árnyalatot kap. Még mindig úgy gondolom, hogy ez 
nem rossz megközelítés, de talán nem egy éveken keresztül átívelő kampányban 
kell az effajta ötleteket megvalósítani.

A csapatnak ebben a felállásban ez a második kampánya, amelyet együtt játszik és 
a tagokról csupa jót tudok mondani. Ha minden a várakozásoknak megfelelően 
történik, akkor valamikor 2023 első negyedévében jutunk a történet végére. Itt 
azonban nem ér véget teljesen a történetünk a _Legacy of the Crystal Shard_-dal, 
hiszen vannak még tervek a kampánnyal kapcsolatban, de erről talán majd később 
egy másik posztban bővebben írok.

2022-ben DM-ként új kampányba kezdtem – 2021 végén fejeztük be a 
_Curse of Strahd_-t – a _Tomb of Annihilation_-nek futottunk neki a 
csapattal. Ebben a csapatban ketten vannak azok közül, akik a _CoS_-ban is 
játszottak – Balázs és Kornél, mindkettejükkel évtizedek óta játszom –, új 
játékos Ádám (akivel közösen készítjük _A Bejáratnak Háttal_ podcastot a 
legkülönfélébb kulturális témákról: 
[Spotify](https://open.spotify.com/show/2R20s491Qp11pIBlC291UC?si=995ceb7cf2924934), 
[YouTube](https://www.youtube.com/@abejaratnakhattalpodcast9040)) neki évekkel 
ezelőtt meséltem _Call of Cthulhu_-t, méghozzá a 
_Beyond the Mountains of Madness_ kampányt. Illetve új tag még a csapatban, de a 
D&D-ben és úgy általában az RPG világban veteránnak számít, Tamás. Egy tucat 
alkalman vagyunk túl és bonyolódnak a PC-k körül a szálak. Meglepően nehéz volt 
számomra fejben átállni a _CoS_ után ennek a kampánynak a tempójára és az 
egzotikus tájai által diktált hangulatra. A kezdést ezért csikorgónak éreztem, a 
játékosoknak is meg kellett szokniuk egymás szagát, mivel ebben a felállásban 
még nem játszottak. Talán lehetett volna áramvonalasabban, elegánsabban kezelni 
az indulást – most úgy látom –, de a túljutottunk rajta és én személy szerint 
sokat tanultam belőle mint DM. 

Fontos adalék, hogy mindkét említett kampány online zajlik. Az első Fantasy 
Grounds alatt, a másodikhoz roll20-at használunk.

Sikerült azonban Szegeden egy fizikai asztal mellett játszott partiba is 
beszállnom. Ennek a nem hivatalos neve a DnD Apák. H. Zoli indította és ő is a 
DM, vele együtt játszunk Máté kampányában. Az alapötlete az volt, hogy összehoz 
egy partit olyan játékosokkal akiknek nemrég születtek gyermekeik, ezért (1) 
eléggé empatikusak az esetleges – családi dolgokból adódó – utolsó pillanatos 
lemondásokkal kapcsolatban, (2) megfelel, hogy havonta csupán egy – maximum két 
– alkalommal találkoznak, és (3) ráadásul nagyjából hasonló problémákkal, 
megoldandó feladatokkal találják szemben magukat a mindennapokban, így tudunk 
adott esetben egymásnak segíteni is. Az év vége felé indultunk el a csapattal, 
ezért még nem volt túl sok összeülésünk, de amik voltak, azokat nagyon élveztem 
(pedig a session zerora hullafáradtan érkeztem). Zolival együtt négyen vagyunk a 
partiban, a másik két játékossal itt játszottam először.


## Alkalmi játékok

Az év elején Blackie (akivel szintén együtt játszom a _Crystal Shard_-ban) 
mesélt egy pár alkalmas _Call of Cthulhu_ modult modern környezetben. A 
történetet sokan ismerhetik, meglehetősen jó a reputációja. A címe: 
_Forget me not!_. Előre generált karaktereket kaptunk (ezeknek egyre jobban 
örülök alkalmi játékok esetén) és régi barátokat szedett össze a csapatba. Ez 
tényleg amolyan jutalomjáték, amelyhez hasonlót egy-két évente csinálunk a 
szokásos összetételben. Sajnos a karakterem nem ért túlságosan szép véget, de a 
távozása eléggé drámaira sikerült. Összességében élveztem a játékot, noha azt 
éreztem, hogy nem hozta ki magából a csapat ezúttal a maximumot. A történet és a 
hangulat megfelelően titokzatos volt, mégis valahogyan reaktívak maradtunk. Jó 
lett volna egy _post mortem_ megbeszélést tartani és kiértékelni a 
tapasztalatokat a lezárás után, de ez most nem valósult meg.

A [Heimurinn](https://heimurinn.hu/) egylövésesről, amit a HÁZ-on játszottunk, 
most nem írok többet, megtettem 
[itt](https://szabosteve.github.io/2022/08/29/haz-2022.html). Talán csak annyit 
teszek hozzá, hogy baromi jól sikerült, pár nagyon emlékezetes pillanattal és 
idézhető frázissal, sok röhögéssel. Várom, hogy 2023-ban is összeüljünk.


## Új rendszerek

Az első említett rendszer máris csalás, hiszen nem idén játszottam vele először. 
A _Symbaroum_-ról van szó. Ugyanakkor idén meséltem először _Symbaroum_-ot; a 
mesélés és a játék két különböző találkozás, más tapasztalat, úgyhogy ezt mégis 
csak ide sorolom. A Starter Set egyik modulját a _Where the Darkness Dwells_ 
című történetet meséltem, rögtön kétszer, két csapatnak. Ráadásul az egyiknek 
online, roll20-on, a másiknak pedig asztal mellett. Előre gyártott karaktereket 
használtunk, melyeket én osztottam ki. Az egyetlen szelekciós szempontom az 
volt, hogy minél érdekesebb legyen a játék, így nem mindig mindenki azt a 
karaktert kapta, amiről úgy gondoltam, hogy az a preferenciájának megfelelő – 
ezzel igyekezve elkerülni, hogy kényelmes, megszokott karaktertípusokat hozzanak 
a játékosok. Ez a módszer az egyik alkalommal igen jól működött, a másik 
alkalommal talán kevésbé, de így is sikerült kicsit megborítani az elvárásokat 
és meglepetést okozni. A jövőben is használni fogom ezt a módszert egylövéses 
játékoknál, ha úgy adódik.

A történet egyébként tökéletes bevezető a _Symbaroum_ világába és rendszerébe, 
ráadásul elég sok helyen változtatható, így aztán újramesélni sem unalmas. 
Amint találok csapatot, aki szívesen játszana egy egylövéses _Symbaroum_-ot, 
ismét le fogom mesélni. Kellően egyszerű, atmoszférikus, ráadásul eléggé 
moduláris ahhoz, hogy játszani lehessen a modul hosszúságával. A lezárás pedig 
eléggé rugalmas ahhoz, hogy folytatni lehessen a Starter Setben szereplő másik 
modullal. Talán idén lesz lehetőségem azt is lemesélni. Kétszer. Ugyanannak a 
két csapatnak. 

A másik rendszer, amit 2022-ben kipróbáltam, az Ars Magica 5ed rendszere volt. 
Legutoljára a harmadik kiadással játszottam, nagyon szerettem, de valahogy az 
volt az érzésem, hogy olyan hihetetlen felkészültséget igényel a történelmi 
Ezurópában játszani, hogy az Ars Magica inkább tűnt egy életformának, mint 
hobbinak. Egyébként – a különböző játékstílusok elfogadása és elismerése mellett 
– ezt a mai napig így is gondolom. A játékot a HÁZ-as csapattal játszottuk, 
ezúttal az időhiány miatt Pisti nélkül. A karakteralkotás egy bizonyos pontján 
azon kaptam magam, hogy az Orvosi Hetilap 
_Gyógyítás a középkori szerzetesrendekben_ 2008-as cikkét olvasom és ez 
visszaigazolta az Ars Magica által megkívánt felkészülési időről hosszú évekkel 
ezelőtt alkotott elképzelésemet. Hosszú időn keresztül ötleteltünk és 
egyeztettünk a csapatkoncepióról és végül késő ősszel kezdtünk bele a néhány 
alkalmas játékba. Sajnos úgy alakult, hogy végül nem tudtam ott lenni a sztori 
befejezésénél, de mindaz amit a karakteralkotásból, a rendszerből, és a 
történetből láttam, nagyon értékes emlékként marad meg, jó érzéseket ébreszt 
ezzel a játékkal szemben, ugyanakkor valószínűleg nem kezdenék bele egy hosszú 
kampányba. Egyszerűen nem tudnám odaszánni neki azt az időt, amit igényelne 
ahhoz, hogy a játék olyan legyen, amilyennek szeretném. 


## Workshop

Szívfájdalmam, hogy nem tudtam ott lenni a 
[Kockák és Sárkányok](https://www.youtube.com/@KockakesSarkanyok) szegedi 
workshopján. Vártam rá, úgy volt, hogy a pódiumbeszélgetésben is részt 
veszek, készültem is. A nulladik napon még meg is jelentem és ittunk pár sört 
azokkal a résztvevőkkel, akik már pénteken megérkeztek. Ez az este nagyon 
energizált, örültem, hogy pár emberrel, akiket eddig csak a közösségi 
platformokon keresztül ismertem, végre személyesen is találkozhattam. Aztán az 
én családomat is elérte a COVID (másnap reggel derült ki, amikor már a workshop 
helyszínére tartottam), így természetesen nem mentem. Hála Istennek mindenki 
meggyógyult, és a workshop is jól sikerült, így aztán a végeredmény mégis csak 
jó. Újra próbálkozunk 2023-ban.