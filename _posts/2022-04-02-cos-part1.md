---
layout: default
comments: true
published: true
---

# Curse of Strahd kampányösszegzés – 1. rész

2021 decemberében fejeztük be a csapatommal a _Curse of Strahd_ kampányt. Azóta 
csaknem fél év telt már el, idő közben új kampányt is kezdtünk, mégis úgy érzem, 
hogy még mindig van néhány dolog, ami kikívánkozik belőlem a játékkal 
kapcsolatban. Azt remélem, hogy ezek talán másoknak is – akik még csupán 
tervezik, hogy levezényeljék a kampányt – a hasznukra válhatnak és persze 
az összefoglalásra, lezárásra való igényem is dolgozik bennem.

## Statisztika és technikai infók...

Kezdjük az alapokkal.

* **Játékülések**: 37
* **Játszott órák**: 133
* **Játékülések átlagos időtartama**: 3,6 óra
* **Kezdő- és végdátum**: 2020.03.18. - 2021.12.21.
* **Játékosok száma**: 5 (4 állandó)
* **Baroviában töltött napok**: 43
* **Dobott Death Save-ek**: 17
* **Halott PC**: 1
* **Dobott kezdeményezők**: 183
* **Platform**: Roll20 + Zoom + Messenger csoport

### ...kicsit bővebben

Kétheti ütemezésben játszottuk a játékot, túlnyomó többségében kedd esténként. 
A karakterek nyilvántatársa, a térképezés, kockadobás, az NPC-k, helyszínek 
képének megosztása roll20-on történt, a játéküléseken Zoomon keresztül 
kommunikáltunk, háttérzenét is itt osztottam a csapatnak. A downtime 
megbeszélésére és a játékülések közötti kommunikációra egy dedikált 
Messenger-csoportot használtunk. (Az új kampányban – _Tomb of Annihilation_ – 
változtattam az eszközökön, de erről majd később, egy másik posztban.)

A játékon belül a Baroviába kerüléstől kezdve a végkifejletig összesen 43 nap 
telt el. Ebből is látszik, hogy a tempó nagyon feszes volt és nem igazán 
rendezkedtek be a karakterek az ottani életbe, inkább szabadulni akartak a 
vidékről. 

Talán nem én vagyok az egyetlen, akit kissé zavar a feszültség a kampányban 
eltelt idő és a karakterekben végbement, szabályokra lefordítható fejlődés 
között. Nevezetesen, hogy valamivel több mint öt hét alatt a lejátszódó 
események hatására 10 szintet képesek lépni a karakterek. Tisztában vagyok 
azzal, hogy van lehetőség lassítani a tempón és mondjuk heteket, hónapokat 
tölteni Vallakiban, de alapvetően a kampány nem ezt a játékstílust propagálja. 
Én rengeteget változtattam a történeten a kiadott kampányhoz képest (erről 
bővebben a második részben lesz szó), de ehhez az aspektusához nem nyúltam. 
Valójában magával a rohanó idő problémájával is csak akkor szembesültem, amikor 
már jócskán előre haladtunk a kampányban, így nem is készültem eszközökkel annak 
érdekében, hogy kissé lassítsak a tempón. Ettől függetlenül jól sikerült a 
kampány, végül nem bánom, hogy így alakult. Inkább csak azért teszem ezt szóvá, 
hogy ha valaki fontolgatja a kampány lemesélését és hozzám hasonlóan zavarja a 
karakterek játékidőn belüli gyors fejlődése, előre tudjon számolni ezzel a 
problémával és be tudjon tervezni néhány ritmusváltást.

Az állandó csapat négy főből állt: egy warrior, egy paladin, egy wizard, és egy 
sorcerer. Illetve volt még egy cleric, aki néhány kezdeti ülésben részt vett, 
majd később kameózott még egy-két alkalommal a játékban. Az egyetlen 
karakterhalál a Wizards of Wine Winery csatájánál történt, ahol egy megfelelő 
helyen és megfelelő időpontban elkasztolt _Thunderwave_ eredményeként az 
egyébként hősiesen helytálló fighter elesett. Sebaj, ugyanis a jóindulatú apát 
Krezkben feltámasztotta a hősi halottat és csupán a tizenéves sorcerer fél 
karját kérte cserébe a partytól. Karakterhalálhoz nagyon közel álltak még 
_Argynvostholtban_, a _Borostyán Templomban_, és a _Ravenloft Kastélyban_.

Egyetlen fontosabb helyszín maradt érintetlenül, mégpedig _Berez_. A helyszín és 
az ide kapcsolódó NPC is érdekes, végül mégis úgy alakult, hogy nem vetődött ide 
a csapat.
