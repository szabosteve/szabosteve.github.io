---
layout: post
title: Loot #2. – Symbaroum GMG és MC, Ars Magica 5 
comments: true
---

# Loot #2. – Symbaroum GMG, MC, és AC, Ars Magica 5

Aki látta már bármelyik Symbaroum kiadványt, az valószínűleg együtt tud érezni, 
mikor azt mondom, hogy azonnal foglyul ejtett a Core Rulebook megjelenése,
amikor azt először a kezembe fogtam. Semmit nem tudtam a világról, de az 
illusztrációk hangulata voltaképpen minden lényegest elárult erről a baljóslatú, 
titkokkal teli helyről. Később megismerkedtem a rendszerrel és a világgal is. 
Tavaly pedig az éves RPG rendezvényünkön – amelyről egy későbbi posztban még szó 
lesz – volt olyan szerencsém, hogy játszhattam is az alapkönyvben megjelent 
példamodult, mely a _The Promised Land_ címet viseli. Ez volt az a pont, amikor 
eldöntöttem, hogy gyűjteni fogom a Free League Publishing ezen termékvonalát. 

Az első szerzemény a _Core Rulebook_ volt, majd a _Starter Set_ gyönyörű doboza 
következett, most pedig a _Gamemaster's Guide_, a _Monster Codex_, és az 
_Adventure Collection_ érkezett meg az előbbiek mellé.

![GMG, MC, AC](/assets/Sym01.jpg){:width="500px"}

Ez utóbbi három kiadvány minősége sem marad el attól a standardtól, amit a 
_Core Rulebook_ beállított: kiváló papírminőség, keményfedeles, kötött lapok, 
két szövet könyvjelző – nem csak jól néz ki, de valóban hasznos kiegészítők – 
és a Symbaroumra jellemző, egyedi hangulatú illusztrációk.

![Belső kép](/assets/Sym02.jpg){:width="500px"}

(Idő közben a _Starter Set_ egyik modulját, a _Where Darkness Dwells_ címűt, 
le is meséltem egy csapatnak. Részletek egy másik posztban.)

A másik szerzeményem pedig az _Ars Magica_ ötödik kiadású alapkönyve. Ezzel a 
rendszerrel még a magyar kiadás megjelenése környékén játszottam – ha emlékeim 
nem csalnak, akkor az a harmadik kiadás volt – és bár fájóan keveset sikerült 
vele játszani, azt a néhány alkalmat kedves emlékként őrzöm. Úgy tűnik, hogy 
ősszel összejön egy néhány alkalom alatt lejátszható krónikára egy kis csapat, 
melyhez az ötödik kiadást fogjuk használni.

![Ars Magica 5ed](/assets/AM01.jpg){:width="500px"}

Az ötödik kiadás kemény borítós kötete első pillantásra számomra egy kissé 
színesebb a kelleténél. Kézbevéve a kiadvány meglepően könnyű. Fellapozva 
látszik, hogy ennek a matt papír az oka, melyre nyomtatták. Sajnos a belső 
illusztrációk színvonala nagyon tapintatosan fogalmazva hullámzó. Akad közöttük 
néhány egészen kiváló, amelyik viszont rossz, az annyira kritikán aluli, hogy 
elmegy az ember kedve a lapozgatástól. Kíváncsi volnék az érvre a vörösesbarna 
tintaszín mögött. Vajon miért gondolta bárki, hogy mutatósabb lesz a feketénél. 
Habár az ötödik kiadást rengetegen a legjobb Ars Magica rendszerként tartják 
számon, a külcsín nem állna ilyen jól egy hasonló megmérettetésen.

![Ars Magica 5ed - belső](/assets/AM02.jpg)