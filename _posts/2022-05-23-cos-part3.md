---
layout: post
title: Curse of Strahd kampányösszegzés – 3. rész 
comments: true
---

# Curse of Strahd kampányösszegzés – 3. rész

## Ami tetszett...

Az előző rész fanyalgásai után sietek leszögezni, hogy nem játszottunk volna 
közel 140 órát ezzel a kampánnyal, ha nem volna tele érdekes helyszínekkel, 
nagyszerű (vagy éppen kisszerű, de mindenképp emlékezetes) NPC-kkel, izgalmas 
lehetőségekkel. Ott van például az apát és a Szent Markovia apátság, a játéknak 
ez a fejezete az előző posztban is szerepelt, a negatív példák között, ám az 
Apát karaktere vitathatatlanul az egyik legemlékezetesebb NPC lett a 
kampányunkban. A nagy hatalommal bíró, ugyanakkor egyértelműen tébolyodott 
figura még akkor is nyugtalanította a csapatot, amikor DM-ként én már tudtam, ha 
konfrontációra kerülne sor, már nem lenne esélye a PC-k ellen még a csapatával 
együtt sem. Azt hiszem ez a helyszín az egyik legemlékezetesebb pontja volt a mi 
_Curse of Strahd_ játékunknak.

Szintén említésre méltó és halálos helyszín a Borostyán templom. Már az 
odavezető út is több játékülést vett igénybe, ami fokozta a várakozást. Sok 
DM-től hallottam, hogy a helyszín nagy és üresnek érződik, de nekem nem ez volt 
a tapasztalatom. Több nagyszerű NPC található itt – közülük is kiemelkedik 
Exethanter, aki egyedi lehetőségeket nyithat meg a játékosok számára szerepjáték 
szempontjából –, a borostyán szarkofágok lakói pedig alaposan megváltoztathatják 
a csapatdinamikát.

Az említettek mellett Vallaki városa is jól játszható, sokrétű cselekményre 
lehetőséget adó helyszín. Talán itt töltötték el a karakterek a legtöbb időt.

![CoS - raven](/assets/cos3.jpeg)

A kampány sandbox jellege – az, hogy Barovia bejárható, a játékosok által 
szabadon felderíthető – tökéletesen működik, hiszen Barovia és magának a 
világnak a működési módja úgy érthető meg a karakterek számára a legmélyebben, 
ha felfedezik a világot és kapcsolatba kerülnek a benne élőkkel. Nem minden 
kampánynak áll jól az ekkora mértékű nyitottság, az alapkonfliktus jellegéből 
fakadóan azonban a _CoS_-hoz ez a tökéletes forma.

Végül érdemes megemlíteni a kampányban felvonultatott csoportokat, 
szervezeteket, társaságokat, amelyek nagyban hozzájárulnak Barovia hangulatához. 
Itt a vistani táborok mellett a _Keepers of the Feather_ és az 
_Order of the Silver Dragon_ érdemel említést. Az előbbinek rengeteg 
felhasználási módja lehet a kampány folyamán – én sokszor vontam be őket a 
cselekménybe –, az utóbbi segítségével pedig felfedhető néhány mozzanat Barovia 
Strahd előtti történetéből. A csapat igényeitől függően ez is olyan lehetőség, 
amit érdemes kihasználni.

## Hogyan készültem

A legfontosabb és legjobb tanács, amit a kampány kezdete előtt kaptam az volt, 
hogy csaljam el a kártyajóslást. Ez a jóslás határozza meg, hogy a játékban 
mely helyszíneken találhatják meg a karakterek a Strahd legyőzéséhez szükséges 
ereklyéket, ki lesz a szövetségesük, és hol találhatják meg az ellenségüket. 
Izgalmas volt a gondolat, hogy mindez nekem is a játékban derül ki, attól 
függően, hogy hogyan kevertük a jóskártyákat. Ezen a módon azonban perifériára 
kerülhetnek olyan helyszínek, ahová egyébként semmi okuk nem lenne elmenni a 
karaktereknek (mint amilyen például a Borostyán Templom). Így végül úgy 
döntöttem, hogy cinkelt lapokkal játszom és bizony előre eldöntöttem a jóslás 
kimenetelét. Nekem így kevésbé volt izgalmas, viszont ez biztosította, hogy az 
összes remek helyszínt meg kelljen látogatnia a csapatnak. (A játékélményt nem 
akartam őszinteséggel rontani, úgyhogy a csalásról egészen a kampány végéig nem 
beszéltem.)

A felkészülés legnagyobb részét a helyszínekhez kapcsolódó színesítő szövegek 
lefordítása és a jegyzetelés tették ki. Mesélés közben az adott pillanatban 
zökkenőmentesen és élményszerűen fordítani ezeket olyasmi, amire nem 
vállalkoztam. Így viszont volt időm átgondolni, milyen változtatásokat szeretnék 
a helyszíneken és ezt azonnal be is építettem a szövegbe. Csupán később jutott 
eszembe, hogy a változtatásaim nélküli fordításokat akár közzé is tehettem volna 
azoknak, akik szintén nem szinkrontolmácsok. Mivel azonban még csak azt sem 
jelöltem, hogy hol tértem el az eredeti szövegtől, így ez nem kivitelezhető. (A 
kampány rengeteg ilyen színesítő szöveget használ, ha most kezdeném, nem tennék 
bele ennyi időt előzetesen, inkább vállalnám a játék közbeni fordítást, ahogyan 
teszem azt a most futó kampánnyal is.) A fordításon lehet időt spórolni, de 
úgy gondolom, hogy az előzetes jegyzetek készítésén nem, hiszen rengeteg apró de 
fontos részlet építi fel a kampányt, amelyeket lehetetlen mind észben tartani.

Az előkészületek közül végül még az aláfestő zenék összeállítására fordítottam 
több figyelmet. Spotify-t használtam, ott állítottam össze lejátszási listákat, 
majd a hangot megosztottam Zoom-on keresztül. Jól működött a dolog, az egyetlen 
hátránya, hogy csupán én tudom szabályozni közvetlenül a zene hangerejét. Volt 
két általánosan bevethető lejátszási listám, egy amit a fogadóban, közösségben 
(például a vistani táborban) használtam, egy harchoz, egy kifejezetten drámai 
alkalmakra, és egy külön lista a Strahddal való találkozásokhoz/a Ravenloft 
kastély felderítéséhez (összesen tehát hat). Ezzel nagyon szerettem szöszölni, 
de nem kívánt különösebben sok kimondottan ennek szentelt időt – egyébként is 
sokat hallgatok zenét, akár munka közben is, így ha úgy éreztem, valami passzol, 
csak rádobtam a listára.

_Kissé ad hoc lett a beszámoló, ami a kiemelt részleteket illeti, de túl_
_nagyívű a kampány ahhoz, hogy mindent szisztematikusan legalább érinteni_ 
_lehessen ekkora terjedelmeben. Remélem így is hasznos lesz azoknak, akik_ 
_mesélni tervezik ezt a modult. Sok-sok emlékezetes játékórát!_